Otrais cēliens
Pagalms Indrānos. Daudz koku, gan lielu, gan sīku. Ieva, ļoti vienkārši ģērbusēs, berž mājas priekšā piena traukus ar vīkšķi. Slauka pa reizei pieri, pasmeļ ar pavārnīcu ūdeni no spaiņa, nodzeŗas un berž atkal tālāk. Edvarts uznāk no lauka.

Pirmais skats
Ieva. Edvarts.

Edvarts (nometas slābani uz sola pie galdiņa). Eh!... Saulīte tas gudrākais kungs pasaulē. Atņem tev ar laipnību beidzamo spēka lāsīti. Visa miesa tik smaga. Pa!... Siens tūliņ būs izārdīts. Pusdienas uz pļavu nenes. Ēdīsim tepat.

Ieva. Būs ar tūliņ gatava. (Edvarts pieceļas.) Neskrien nu vairs projām!

Edvarts. Jāpieved vēl pie šķūņa vakar saliktās gubas. Atnācu tikai sakām pakaļ.

Ieva. Tās jau arī Edžiņš varēja nonest lejā. Es tak viņu pirmiņ nosūtīju uz pļavu.

Edvarts. Bija jau ar tādu strēķi. Bet tad ar Noliņu sāka plosīties un nozuda.

Ieva. Hm.

Edvarts. Nav gan no viņa kā strādnieka ne velna.

Ieva. Pagaidi tak nu, lai paaugas, ko nu jau no tāda puikas gribi!

Edvarts. Ak, es runāju par Noliņu.

Ieva. Tur tēvs vainīgs. Ielaidis viņu par daudz. Bet kur tad nu arī šos laikos tie labie!

Tālumā norīb šāviens

Edvarts (paskatās uz to pusi, no kuras troksnis atskanēja). Tāds cilvēks stipri darbu atvelk atpakaļ. Un te visas pamales sauc pēc darba. Gribētos, lai vai vēl divas rokas būtu pie pleciem.

Ieva (berž ar atjaunotu sparu). Grūts mums tas iesākums gan rādās.

Edvarts. Grūts būs gan. Vasarājs nemaz negrib steigties. Miežu lauki vēl tik tukši.

Ieva. Sviesta arī nekrājas necik. Es jau nu gan taupu, gan taupu, bet tikpat drīzumā vēl uz Rīgu nav ko domāt.

Edvarts. Laime, ka bankas maksāšanas varēju nolīdzināt ar vecu naudu.

Edžiņš uznāk no lauka

Otrais skats
Ieva. Edvarts. Edžiņš.

Edvarts. Vai neredzēji, Edžiņ, kas tur šāva?

Edžiņš. Noliņš. Es krūmos iztraucēju zaķi, un šis gribēja nošaut. Bet netrāpīja.

Edvarts. Tu biji krūmos? Par ko tad neatsaucies, kad es saucu? Gribēju, lai tu atnes meļņa sakas.

Edžiņš. Es nedzirdēju.

Edvarts. Nemelo nu un nekavē darba ar blēņām! Kur tad šim tā plinte radās? Laikam tu aiznesi?

Edžiņš. Pats bij aiznesis.

Edvarts. Siena ārdītājs ar plinti plecos! (Iet uz lauka pusi.)

Ieva. Neej nu vairs uz pļavu!

Edvarts. Nu tad nodrāzīšu vēl kādu grābekļa zariņu.(Aiziet ap mājas stūri.)

Edžiņš (nosēstas uz galda malas). Man gribas ēst. (Ieva skalo vannītē traukus. Edžiņš saliek kājas krustiski un šūpo tās.) Māt, ēst gribas!

Ieva. Tūliņ būs pusdiena.

Edžiņš. Tā tu vienādiņ saki. Bet jāgaida, ka nevar i sagaidīt!

Ieva. Kad nevari sagaidīt, tad ej uz pagrabiņu un iedzer kādu krūzīti piena.

Edžiņš. Vienumēr to pienu! Vēmas jau nāk! Dod atslēgas! (Pieiet pie Ievas un izņem no ķešas atslēgas. Ieiet istabā.)

Ieva (viņam pakaļ nosaukdama). Atstāj nu otrai reizei arī vēl kādu graudiņu!

Edžiņš (iekšā). Vai nu visus paņemšu! Visus jau nu neņemšu!

Trešais skats
Ieva. Guste.

Guste (iznāk no ķēķa ar lielu bļodu). Biezputra tā kā drusku piedeguse. (Noliek bļodu uz galda.)

Ieva. Jau atkal! Tev arī, Guste, tagad domas citur vien stāv.

Guste. Kur nu citur! Tas jau, kamēr es gaļu cepu. Nebūs jau diezgan gaļas.

Ieva. Es tak nogriezu krietnu šķēli.

Guste. Iztecēja taukos.

Ieva. Kad tik Edvartam kāds gabals. Un to liesumiņu Edžiņam. Mums citiem — ka tik ko nosmeķēties.

Guste. Noliņam tak arī vajaga.

Ieva. Tas nu šoreiz nav pelnījis. Bet lai nu iet... Večiem gan tikai taukus vien. Tie šoreiz var iztikt. (Guste grib atkal aiziet.) Nes nu to bļodu istabā! Kas nu te tagad tādā karstumā ēdīs! Un nepārmij Edvarta gabalu ar Noliņa kā viņreiz. (Ir darbu pabeiguse, noslauka rokas.) Pag, es labāk pate ... (Paņem bļodu un ieiet istabā.)

Guste. Gaļa jau vēl ķēķī! (Iet atkal uz ķēķi.)

Noliņš (aiz skatuves, dziedādams). Fidrā, fidrā, fidralalā! Un noņem savu cepurīt'!

Guste apstājas

Ceturtais skats
Guste. Noliņš.

Noliņš (uznāk no lauka ar plinti plecos). Pusdiena gatava?

Guste. Ir ... Ujā, kur tad tu ar plinti?

Noliņš. Sienu ārdīju. Tā tagad jaunākā mode. Kas būs?

Guste. Biezputra.

Noliņš. Kas vidū? Sviests?

Guste. Speķis.

Noliņš (ar saviebtu ģīmi). Ē! Sadzeltējis! Pē! Fui!

Guste (viņam tuvāk pieiedama). Es tev ... tur ķēķī ... bļodiņā ... tādu mazu gabaliņu gaļas ...

Noliņš. Kurā vietā?

Guste. Uz plaukta pašā kaktā.

Noliņš (diezgan vienaldzīgi). Ka tik saimniece nemana.

Guste. Nemanīs vis.

Noliņš (sāk smieties). Fidrā, fidrā, fidralalā! Un satiek vienu ganu meit'!

Guste. Smejas. Ko tu smejies?

Noliņš. Tas tā skunstīgi: viena māsa rauš uz vienu pusi, otra — uz otru.

Guste. Ko nu es varu pieraust... Gājējam tak arī pa reizei vajaga sava labāka kumosa. Ieva jau tā kā drusku par cietu.

Noliņš. Un par bargu. Es jaunās Indrānietes vārda citādi nevarētu uzrakstīt kā ar divi i — sit mani nost!

Guste. Ar divi i?

Noliņš. Ja. Vai zini, kas tad iznāk? Indiāniete. Guste. Noliņ! Nudie, vēl izdzirdīs!

Edžiņš iznāk no istabas. Guste ātri prom istabā

Piektais skats
Noliņš. Edžiņš. Tad māte.

Edžiņš. Oliņ, Noliņ, klau, es tev kaut ko teikšu!

Noliņš. Nuja ...

Edžiņš (novelk viņu uz sola, uzsēstas Noliņam uz ceļgala un apliek viņam roku ap kaklu. Viņam acīs skatīdamies, sirsnīgi). Neprecējies vis vēl!

Noliņš. Precēties! Es? Kas tad tev?

Edžiņš. Ak, es zinu gan! Kad divi tā arvien kopā, tad drīz nāk kāzas. Man Guste nepatīk.

Noliņš (smiedamies). Man arī ne.

Edžiņš. Bet par ko tad jūs tā?

Noliņš. Vai tad mēs ko? Ko tad? Mēs tak itin nekā ...

Edžiņš. Ej tu ... Bet es jau viņai tevis nedošu. Dzīvosim vēl tepat! (Izvelk cukura graudu no ķešas un iebāž to Noliņam mutē.) Bet ērmoti, ka tie citi tevis lāgā neieredz.

Noliņš. Labiem cilvēkiem arvien tāda liksta.

Edžiņš. Vai tu esi labs?

Noliņš. Nu, saki nu tu pats!

Māte ar ganu kulīti kaklā uznāk no lauka puses un ieiet ķēķī

Edžiņš (drusku padomājis). Man tu izliecies tāds ... tāds ... ak, es nezinu. Man tikai dusmas, ka citi tevis neieredz. Ka varētu aizbraukt kaut kur tālu projām, kur mežos var dzīvot un ar plintēm iet un šaut, cik patīk. Tur mēs uztaisītu tādu būdu un gulētu uz sausām sūnām. Tad tu būtu tas virsnieks un nopirktu sev jaunu plinti. Un es ar šito — katram, kas mums ceļā gadītos: «Stāvi, citādi šaušu!» Katram, kas ceļā gadītos (māti ieraudzīdams, kas no ķēķa atkal iznāk, un piepeši uz viņu mērķēdams), — stāvi, citādi šaušu!

Māte (iekliedzas). Vai die! (Aizvirzās sāņus un nozūd aiz mājas.)

Tēvs tai pašā acumirklī ir uznācis no lauka puses

Sestais skats
Noliņš. Edžiņš. Tēvs. Tad māte.

Tēvs. Edžiņ!

Noliņš (kas Edžiņu aiz elkoņa bij gribējis notvert, reizē ar tēvu). Ko nu!

Edžiņš nolaiž apjucis plinti

Tēvs (piesteidzas Edžiņam klāt, izraun plinti no rokām un iesit viņam. Dusmīgi). Vai tu negudrs,zeņķi!

Edžiņš iemetas ātri istabā

Tēvs (plinti aplūkodams. Ļoti dusmīgi). Nudie, viens stobrs vēl pilns. Tā tava plinte. Ko, velnu, jūs ar viņu gribējāt darīt?

Noliņš (mīksti). Man viņa bij līdz ... pļavā ...

Tēvs. Pļavā? Tu arī cita nekā nezini, Noliņ, kā blēņas vien, blēņas vien! Es domāju, nu tu reiz mitēsies, Edvarta rokās nācis, bet nekā. Ko tad tai pļavā gribēji šaut?

Noliņš nolaiž acis un cieš klusu. Māte atkal uznāk

Tēvs (drusku apmierinājies). Ej nes, liec viņu nost!

Noliņš (paņem plinti un iet. Laipni, apstādamies). Tam puikam tas gan nāca tā gluži vai negribot. (Prom aiz istabas.)

Tēvs. Vai stipri sabijies?

Māte. Vecam jau nu no nāves nav jābīstas. Bet no tās, kas plintes stobrā, man vienumēr pārskrējuši drebuļi ... Biju jau piekususe no ganīšanas, redzēji, pretī nākdams, kā lopi bizenēja. Bet nu mankājas kā nosistas. (Apsēstas.) Un vai nu tās iedomas, vai: acis arī pēkšņi palikušas tā kā vēl tumšākas.

Tēvs. Es runāšu ar Edvartu par dakteri un par to ganīšanu.

Māte. Un par sevi arī, tēv. Tu jau tagad vēl vairāk noskrienies, nekā kad viens pats biji. Vakarnakt tu tā žēli pa miegam vaidēji.

Tēvs. Tā pagrūtāk jau nu gan iet. Edvarts tāds nepacietīgs. Tai naudai, ko tas bankai samaksājis, viņš skrien pakaļ kā medinieks zaķam.

Māte. Un aizmirst, ka mēs vairs nederam par dzinējiem. Es ilgāk nevaru. Un par ko? Par ko viss šis jaunais jūgs? Par tādu paldies!

Septītais skats
Tēvs. Māte. Ieva.

Ieva Ko tad tu tam puikam, tēv? Par ko tu viņam siti?

Tēvs. Par to, ka viņš to bij pelnījis.

Ieva. No kura laika tad tev brīv tā palaist rokas?

Tēvs. Vai tu ar zini, ko viņš izdarījis, ka šitā runā?

Ieva. Un, lai viņš nezi ko būtu nodarījis, tad tomēr tu neesi tas sodītājs, bet es tā būšu. Liela nelaime, ka šis drusku plinti pacilāja. Ja jau tev tie pirksti niezēja, būtu labāk tam otram uzcirtis. Bet kur nu, tas jau ir tas neaizskaramais!

Tēvs. Liec to otru tagad mierā, tas šoreiz nebij vainīgs.

Ieva. Vai nu tu viņa neaizstāvēsi!

Tēvs. Nu ko tad viņš padarījis? Vai viņš tam puikam plinti iespiedis rokā vai uz ko mudinājis?

Ieva. Un tas puika? Vai viņš ko nošāvis, ko aizšāvis?

Tēvs. Ak, vai tad tik šis būtu apgrēkojies, ja māte būtu jāliek zārkā?

Ieva. Tu tā kliedz, it kā viņa jau tur gulētu. Kliedz vien, kliedz, ja mēles nevari pievaldīt. Bet roku tu uz priekšu tā vairs nepalaid — to es tev saku!

Tēvs (lielās dusmās). Tas taču ... (Pie durvīm.) Edvart!

Māte. Necel nu naida, tēv, necel nu naida! Man jau nu nekas nenotika, lai nu tad viss par labu.

Edvarts iznāk no istabas

Astotais skats
Tēvs. Māte. Ieva. Edvarts. Tad Edžiņš.

Tēvs. Edžiņš te nupat ar Noliņa plinti...

Edvarts. Es zinu. Viņš par to dabūja siksnas.

Ieva. Siksnas! (Iesmejas dusmīgi, ātri prom ķēķi.)

Tēvs (pēc mazas pauzes, norimdams). Tad nu viņš šoreiz saņēmis divkārtīgu sodu. Ātrās dusmās man arī paslīdēja roka.

Edvarts Zinu, zinu.Tu redzi, kas no tā izceļas.Lai tādēļ labāk tādas lietas uz priekšu nenotiek!

Tēvs. To jau sevī biju apņēmies, iekams Ieva sāka bārties. Viņa mani nupat stipri sarāja.

Edvarts. Edžiņ!

Māte. Nesauc nu, kamēr puikam vēl pilnas acis kauna.

Edvarts (stiprāk). Edžiņ!

Edžiņš izlien, no istabas un paliek ar nodurtu galvu pie durvju stenderes stāvam

Edvarts (pēc mazas pauzes). Nu?

Edžiņš nekustas. Ieva atkal iznāk no ķēķa ar bļodiņu rokā

Edvarts (Edžiņam uzkliegdams). Vai būs vai nebūs?

Ieva. Kas tad? Kas tad? Vai jāpielūdzas arī vēl? Pagaidiet, te tūliņ vēl vienam būs jāpielūdzas. Lai notiek reizē! (Uzmet bļodiņu uz galda.)

Edvarts. Ej, nejaucies starpā!

Ieva. Nu nu, nu nu, tas puika jau nu man tāpat pieder kā tev. Bet es par to nekā. Lai nu arī tā paliek tava darīšana! Sit vai zemē! Man te cita lieta ... Māt, ķēķī pie vadža ir tava ganu kulīte.

Māte. Jā, govis sadzinuse, to nupat tur piekāru.

Edžiņš klusām nozūd

Ieva. Un, ieraudzīdama katliņā uz trijkāja gaļu, tu to liesāko un labāko gabaliņu nogriezi un ieliki, ekur, še bļodiņā, un nobāzi to kaktā uz plaukta. Hm! dzirdu arvien: vājas acis, vājas acis, — priekš šitādiem darbiem tad laikam aizņemies no kaķa?

Māte (ievaidēdamās). Vai Dieviņ, vai Dieviņ!

Tēvs. Vai tad māte vien tur ķēķī bij? Kas to gaļu cepa?

Ieva. Kas cepa?

Tēvs (pieiet pie durvīm). Guste, panāc šurp!

Guste iznāk. Noliņš arī parādās un paliek durvīs klausoties

Devītais skats
Tēvs. Māte. Ieva. Edvarts. Guste. Noliņš.

Tēvs. Tu cepi pusdienai gaļu?

Guste. Es cepu.

Tēvs. Un noliki šito bļodiņu kaktā uz plaukta?

Guste. Kurā kaktā? Ķēķī? Es nekādas bļodiņas neesmu likuse. Cik tur tās gaļas bij, tik es tai katliņā atstāju.

Tēvs. Un tu, Noliņ, arī nekā no tās gaļas nezini?

Noliņš. Es šodien savas kājas ķēķī neesmu iecēlis. (Nozūd. Guste viņam pakaļ.)

Tēvs. Tad es tev teikšu, Iev, kā tā lieta notikuse: tu pate viņu esi izdomājuse! Tu māti gribēji apmelot. Kad nevarēji tā puikas nekādi aizstāvēt, tad vismazāk gribēji parādīt: re, kāda viņa zagle! Kauns un grēks!

Ieva. Negrēko nu vien pats, tik tukšu muldēdams! Bij ar man liela vajadzība viņu nomelnot! Bet prasi tak labāk, iekams tu man krīti virsū, — vai viņa pie tās gaļas pirksta nav piedūruse? Vēl jau nekā nav sacījuse.

Māte (asaras aizturēdama). Kad nu man jātaisnojas, jātaisnojas tās vedeklas priekšā, tad jau jāsaka skaidri: es ķēķī vairāk netiku aizskāruse kā to vadzi, uz kura savu kulīti uzmetu. Bet, ja nu es arī to gaļas gabaliņu būtu paķēruse, vai tad nu tādēļ būtu jātaisa tāda liela izmeklēšana! Tepat četras nedēļas no vietas tagad esmu ganos nogājuse un cibiņā sviesta neesmu redzējuse. Neesmu par to nevārdiņa ieminējusēs. Tad jau nu gan par tādu gabaliņu gaļas, kas iet pie sirds, nebūtu jāsaceļ nekāda brēka. Nopelnījuse to jau nu gan būtu.

Ieva. Nedomā, ka tev vien tas gavēnis bijis. Mēs visi tikpat maz tā sviesta esam redzējuši kā tu. Gribēju tak cik necik iekrāt priekš pārdošanas. Naudas mājā tikpat kā nemaz nav. Bet, kad nu tu ar to mīksto pienu nevari iztikt, ielikšu tev uz priekšu arī pa sviesta pikam.

Tēvs. Tas nebūs vajadzīgs, jo māte vairs ganos neies.

Edvarts. Par ko ne?

Tēvs. Kad Edžiņš saslima, tad viņa gāja tā puikas vietā. Nu tas jau kopš divām nedēļām vesels, nu viņš atkal pats var iet.

Ieva. Vai nu viņš bez darba apkārt blandās! Tāpat palīdz, kur var: pie siena kāšanas, pie gubu vešanas. Tagad katram jādara, cik spējams, — pats lielais darba laiks.

Tēvs. Viņa jau arī darīs, cik spēs, bet ganos viņa vairs neies. Viņai jātaupa acis.

Māte. Jā, tās man jātaupa.

Ieva. Ganos iet tak nav grāmatā lasīt. Vai nu paskaties tukšā norā, vai kad tur desmit, divpadsmit govu virsū, acīm tas tak viens daudzums.

Tēvs. Bet, kad vējš pār noru pūš, tad tas nav viens daudzums, vai māte stāv noras malā vai sēd istabā.

Māte. Un tad jau es arī vairs lāgā neredzu. Tā gan dažam tāda smiekla lieta. Bet tādēļ viņa nepaliek nepatiesa. Viss tā kā miglā vien tinas.

Edvarts. Un šitā migla taisni šodien tā sabiezēja, ka laikam pat i pēcpusdienas cēlienu vairs neiesi ganos?

Māte. Nē, neiešu gan vairs. (Prom istabā.)

Tēvs. Un es jau sen gribēju prasīt zirga, ko māti vest uz dakteri.

Edvarts. Arī tūliņ šodien pēc pusdienas vedīsi?

Tēvs. Tagad pa siena laiku jau vislabāk iekrīt. Zirgi stāv brīvā.

Edvarts. Bet cilvēku vajaga. Kā tad lai sametam kaudzi, ja tevis un mātes nebūs!

Tēvs. Pabeigsiet rītā.

Edvarts. Un ja siens aizlīst? Ērmoti, kā tu runā!

Tēvs. Kā mežā sauc, tā atskan.

Edvarts. Tās nieka gaļas šķēlītes dēļ tak nu neturēsi naida.

Tēvs. Jo plānāku tu to šķēlīti taisi, jo biezāki top viņas dēļ runātie vārdi.

Ieva. Jā, un ievēro — tos nav Noliņš teicis. No tā viņi jau būtu aizmirsti.

Edvarts pamāj nepacietīgi, Ieva grib aiziet, bet paliek tad pašā skatuves dibenā stāvot un klausoties

Edvarts. Es jau nu no savas puses to puiku nopēru vis ... gribēju pat, lai viņš nolūdzas.

Tēvs. Ja viņš to būtu darījis, tad labums no tā būtu nācis viņam pašam un ne mātei. Jo lielāka pazemošanās pēc padarīta nedarba, jo stiprāka savaldīšanās priekš nedarīta. Ja tu to Edžiņu mātes dēļ siti, tad labāk viņu būtu noglāstījis.

Edvarts. Šitā runādami, mēs pie nekāda gala netiksim.

Tēvs. Kāda gala tad mums vajaga? Mēs jau esam galā.

Edvarts. Un tad tu mātes par tiesu vairs nelaidīsi ganos?

Tēvs. Nē. Un pats arī vairs tā neiešu kā līdz šim. Esam par vājiem.

Edvarts. Tēv, apdomā, tad man jāņem algādzis. Un ar ko lai viņu algoju? Paskaties manās druvās!

Tēvs. Tās atzels, lai tik uznāk lietus.

Edvarts. Un ja neuznāk?

Tēvs. Tad tas būs Dieva sods, kas jāpacieš. Tas katru reizi nav uz ļaunu. Es esmu sauso gadu kā tukšinieks pārdzīvojis un neesmu izputējis. Un par to algādzi — tā nevajadzēs, ja neraksi tā lielā grāvja.

Edvarts. Bet bez tā tas pļavas gabals nekam neder. Tas ūdens ir jānolaiž.

Tēvs. Izdarīsi to nākamgad.

Edvarts (nepacietīgi). Ak, nākamgads jau manis gaida ar desmit citiem darbiem!

Tēvs. Dari otrtik, ja tev tas spēks. Bet neprasi, lai es nesu, ko vairs nevaru celt.

Edvarts. Un tu gribi, lai tev to ticu?

Tēvs. Vai es tevi kādreiz esmu apmelojis?

Edvarts. Ja to vēl nekad neesi darījis, tad tu to tagad dari. Šorīt vēl dūšīgi gājēji, pēc ķildas uzreiz kā vētras nopļauti! Vai zini, kā jūsu vājumam īstais vārds? Spītība! Jūs man gribat iespītēt!

Ieva (no dibena). Tiesa gan, iespītēt, vairāk nekā!

Tēvs (ļoti sakaitināts un aizskarts). Ko es nupat sacīju, tas jau sen bij nodomāts. To tu rītu vai parītu būtu dzirdējis i bez tās ķildas. Tā tikai man ātrāk atraisīja mēli. Mēs iesim, kad atkal varēsim. Tagad mums vajaga atpūtas. (Iet. Apstādamies.) Kad varēšu dabūt zirgu?

Edvarts. Priekš kā?

Tēvs. Ko uz dakteri braukt.

Edvarts. Zemniekam siena laikā nav vaļas slimot. Klēts priekšā ir vecs, viegls grābeklis: ņem un brauc ar to pēcpusdienā pa pļavu!

Tēvs (skatās brīdi Edvartā. Tad ar dusmām un sāpēm). Paldies, dēls, paldies! (Aiziet uz lauka pusi.)

Ieva (uz priekšu nākdama, laipni). Nāc pusdienā, Edvart!

Priekškars
